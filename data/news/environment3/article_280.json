{
    "thread": {
        "uuid": "938da69983ec0ecde5e058a6ac10a455b90d4e7f",
        "url": "https://www.ilgiorno.it/lecco/cronaca/lecco-i-gamberi-di-fiume-della-bevera-sono-salvi-lepidemia-di-peste-e-stata-sconfitta-86b1521e",
        "site_full": "www.ilgiorno.it",
        "site": "ilgiorno.it",
        "site_section": "https://www.ilgiorno.it/rss",
        "site_categories": [
            "media",
            "top_news"
        ],
        "section_title": "Tutte le notizie di  oggi - Giorno",
        "title": "Lecco, i gamberi di fiume della Bevera sono salvi: l'epidemia di peste è stata sconfitta",
        "title_full": "Lecco, i gamberi di fiume della Bevera sono salvi: l'epidemia di peste è stata sconfitta",
        "published": "2024-07-18T19:40:00.000+03:00",
        "replies_count": 0,
        "participants_count": 1,
        "site_type": "news",
        "country": "IT",
        "main_image": "https://www.ilgiorno.it/image-service/view/acePublic/alias/contentid/ZWUwNWQzZTctMTA5Yi00/0/un-gambero-di-fiume.jpeg?f=16:9&amp;w=1200&amp;h=630",
        "performance_score": 0,
        "domain_rank": 20233,
        "domain_rank_updated": "2024-07-16T13:07:25.000+03:00",
        "reach": null,
        "social": {
            "facebook": {
                "likes": 0,
                "comments": 0,
                "shares": 0
            },
            "gplus": {
                "shares": 0
            },
            "pinterest": {
                "shares": 0
            },
            "linkedin": {
                "shares": 0
            },
            "stumbledupon": {
                "shares": 0
            },
            "vk": {
                "shares": 0
            }
        }
    },
    "uuid": "938da69983ec0ecde5e058a6ac10a455b90d4e7f",
    "url": "https://www.ilgiorno.it/lecco/cronaca/lecco-i-gamberi-di-fiume-della-bevera-sono-salvi-lepidemia-di-peste-e-stata-sconfitta-86b1521e",
    "ord_in_thread": 0,
    "parent_url": null,
    "author": "Il Giorno",
    "published": "2024-07-18T19:40:00.000+03:00",
    "title": "Lecco, i gamberi di fiume della Bevera sono salvi: l'epidemia di peste è stata sconfitta",
    "text": "Colle Brianza (Lecco), 18 luglio 2024 – I rari gamberi di fiume della Bevera sono salvi . Hanno rischiato l' estinzione totale per una epidemia di peste . A scongiurare la morte di tutti gli esemplari a causa di un fungo che intacca il carapace dei crostacei, cioè la corazza fino a ucciderli in brevissimo tempo, sono stati i volontari del Wwf di Lecco e i ricercatori del Dipartimento di Scienze e politiche ambientali Università degli Studi di Milano .\nLe barriere Per stroncare l'epidemia, lungo il corso d'acqua, hanno installato delle barriere in legno per separare i gamberi malati ormai spacciati, dai pochi ancora sani, in modo da isolarli in quarantena e consentirne la sopravvivenza. Durante diversi sopralluoghi, a valle della prima diga, non sono stati riscontrati gamberi, né vivi, né morti. A monte già della prima delle due barriere, invece, è stato possibile osservare diversi individui vivi e attivi fin dal mese di aprile. Nell’ultimo sopralluogo di luglio è stata poi osservata in media una densità di 0,75 gamberi/m2, peraltro considerando solo i gamberi più lunghi di 4 centimetri. “Nei prossimi giorni si provvederà pertanto a rimuovere la seconda barriera, mentre la prima, invece, per prudenza, sarà mantenuta almeno sino ai mesi autunnali – spiega Raoul Manenti , ricercatore e consigliere del Wwf di Lecco, insieme ai biologi Beatrice Caimi e Matteo Galbiati -. Tra ottobre e novembre sono poi previsti intensi monitoraggi, volti a valutare lo status della popolazione di gamberi\"\nUna bella notizia \"Sicuramente una bella notizia - aggiungono dal Wwf di Lecco -, resa ancora migliore dalla consapevolezza che questo risultato sia stato raggiunto grazie alla collaborazione dei volontari del Wwf di Lecco con gli amministratori locali del Comune di Colle Brianza e gli esperti dell’Ersaf, Ente regionale per i servizi all'agricoltura e alle foreste, nonché grazie all’indispensabile supporto degli Amici del Monte di Brianza e dei volontari del Comitato per la difesa delle Bevere e del Fiume Lambro e del Wwf Insubria, oltre al generoso contributo economico dei cittadini”. L'allarme però non è ancora cessato: il tratto attualmente interessato dalla presenza dei gamberi è solo una piccola porzione di quello inizialmente occupato; presenta inoltre caratteristiche non così ottimali come i tratti a valle in cui è avvenuta la moria. “La sfida potrà dirsi davvero vinta solo se, nei prossimi anni, la popolazione di gamberi di fiume riprenderà la propria originaria estensione, e se simili eventi di moria non si ripeteranno”, sottolineano sempre dal Wwf di Lecco.",
    "highlightText": "",
    "highlightTitle": "",
    "highlightThreadTitle": "",
    "language": "italian",
    "sentiment": "positive",
    "categories": [
        "Health",
        "Human Interest",
        "Environment"
    ],
    "ai_allow": true,
    "webz_reporter": false,
    "external_links": [],
    "external_images": [],
    "entities": {
        "persons": [],
        "organizations": [],
        "locations": []
    },
    "rating": null,
    "crawled": "2024-07-19T04:13:40.318+03:00",
    "updated": "2024-07-19T04:13:40.318+03:00"
}