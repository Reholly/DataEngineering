{
    "thread": {
        "uuid": "37d3ffe6b31f14a7bf388d7e94ece3aa68d1ef30",
        "url": "https://www.vilaweb.cat/noticies/vall-daran-declarada-reserva-biosfera-unesco",
        "site_full": "www.vilaweb.cat",
        "site": "vilaweb.cat",
        "site_section": "http://www.vilaweb.cat/rss/vilaweb.rss",
        "site_categories": [
            "politics",
            "law_government_and_politics",
            "top_news"
        ],
        "section_title": "VilaWeb",
        "title": "La Vall d’Aran és declarada reserva de la biosfera per la Unesco",
        "title_full": "La Vall d’Aran és declarada reserva de la biosfera per la Unesco",
        "published": "2024-07-05T14:51:00.000+03:00",
        "replies_count": 0,
        "participants_count": 1,
        "site_type": "news",
        "country": "ES",
        "main_image": "https://imatges.vilaweb.cat/nacional/wp-content/uploads/2024/07/image00002-1024x768-05125024-1024x683.jpg",
        "performance_score": 0,
        "domain_rank": 27781,
        "domain_rank_updated": "2024-07-02T13:08:10.000+03:00",
        "reach": null,
        "social": {
            "facebook": {
                "likes": 0,
                "comments": 0,
                "shares": 0
            },
            "gplus": {
                "shares": 0
            },
            "pinterest": {
                "shares": 0
            },
            "linkedin": {
                "shares": 0
            },
            "stumbledupon": {
                "shares": 0
            },
            "vk": {
                "shares": 0
            }
        }
    },
    "uuid": "37d3ffe6b31f14a7bf388d7e94ece3aa68d1ef30",
    "url": "https://www.vilaweb.cat/noticies/vall-daran-declarada-reserva-biosfera-unesco",
    "ord_in_thread": 0,
    "parent_url": null,
    "author": "Redacció",
    "published": "2024-07-05T14:51:00.000+03:00",
    "title": "La Vall d’Aran és declarada reserva de la biosfera per la Unesco",
    "text": "05.07.2024 - 14:51\nLa Unesco, en una gala feta a Agadir, al Marroc, ha reconegut la Vall d’Aran com a reserva de la biosfera. El Consell General d’Aran havia treballat durant quatre anys aquesta candidatura.\nLa candidatura d’Aran com a reserva de la biosfera es va proposar com una eina per preservar i recuperar les activitats tradicionals alhora que es fomenta polítiques de despoblament i transició cap a un model rural més resilient, alhora que es facilita l’harmonització del desenvolupament sostenible amb la gestió econòmica i la preservació del patrimoni cultural i valors naturals. La proposta havia presentat un equilibri entre qüestions ambientals, socioeconòmiques i culturals, alhora que pren una importància destacant la preservació de la llengua, la cultura i el patrimoni d’Aran. El reconeixement va més enllà d’un segell turístic, perquè reconeix internacionalment la Vall d’Aran com a territori per desenvolupar estratègies i accions que contribueixin al desenvolupament sostenible.\nLa síndica d’Aran, Maria Vergés, ha assegurat que “aquesta distinció per part de la Unesco és un fet històric que reforça el nostre compromís que com a govern mantenim amb l’Aran i la seva gent” i ha assegurat que “esdevenir reserva de la biosfera de la UNESCO també és un important reconeixement a la línia d’actuació i el projecte de país que està duent a terme el govern del Consell General d’Aran tot reafirmant que anem en el bon camí per fer d’Aran un territori amb futur per als seus ciutadans, i així liderar al Pirineu un conjunt d’estratègies per al desenvolupament sostenible”.\nA partir d’ara, una vegada rebuda la notificació oficial del reconeixement, el govern d’Aran, ha de dur a terme reunions informatives amb les administracions i entitats araneses per presentar les primeres actuacions a desenvolupar, entre els que ja inclouen projectes com l’actual Pla de Sostenibilitat Turística, BoscAran o Ovihuec.\n🌍 Era Val d’Aran artenh eth reconeishement dera UNESCO coma Resèrva dera Biosfèra\n[pic.twitter.com/LOU1xHG6Mx]\n— Conselh Generau d'Aran (@conselharan)\n[July 5, 2024]",
    "highlightText": "",
    "highlightTitle": "",
    "highlightThreadTitle": "",
    "language": "catalan",
    "sentiment": "positive",
    "categories": [
        "Science and Technology",
        "Human Interest",
        "Environment"
    ],
    "webz_reporter": false,
    "external_links": [],
    "external_images": [],
    "entities": {
        "persons": [],
        "organizations": [],
        "locations": []
    },
    "rating": null,
    "crawled": "2024-07-05T15:52:19.244+03:00",
    "updated": "2024-07-05T15:52:19.244+03:00"
}