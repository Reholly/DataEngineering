{
    "thread": {
        "uuid": "fc3410e387c182a2a22295cb62dfad928b94033c",
        "url": "https://www.ilrestodelcarlino.it/imola/cronaca/la-raccolta-dei-rifiuti-tariffa-puntuale-il-bilancio-e-positivo-risparmi-in-bolletta-825faefa",
        "site_full": "www.ilrestodelcarlino.it",
        "site": "ilrestodelcarlino.it",
        "site_section": "https://www.ilrestodelcarlino.it:443/rss",
        "site_categories": [
            "media",
            "top_news"
        ],
        "section_title": "Tutte le notizie di  oggi - Carlino",
        "title": "La raccolta dei rifiuti. Tariffa puntuale, il bilancio è positivo: \"Risparmi in bolletta\"",
        "title_full": "La raccolta dei rifiuti. Tariffa puntuale, il bilancio è positivo: \"Risparmi in bolletta\"",
        "published": "2024-07-05T03:00:00.000+03:00",
        "replies_count": 0,
        "participants_count": 1,
        "site_type": "news",
        "country": "IT",
        "main_image": "https://www.ilrestodelcarlino.it/image-service/view/acePublic/alias/contentid/Yzg4ZWYyYjUtMTg2OC00/0/la-raccolta-dei-rifiuti-tariffa-puntuale-il-bilancio-e-positivo-risparmi-in-bolletta.jpeg?f=16:9&amp;w=1200&amp;h=630",
        "performance_score": 0,
        "domain_rank": 17084,
        "domain_rank_updated": "2024-07-02T13:08:10.000+03:00",
        "reach": null,
        "social": {
            "facebook": {
                "likes": 0,
                "comments": 0,
                "shares": 0
            },
            "gplus": {
                "shares": 0
            },
            "pinterest": {
                "shares": 0
            },
            "linkedin": {
                "shares": 0
            },
            "stumbledupon": {
                "shares": 0
            },
            "vk": {
                "shares": 0
            }
        }
    },
    "uuid": "fc3410e387c182a2a22295cb62dfad928b94033c",
    "url": "https://www.ilrestodelcarlino.it/imola/cronaca/la-raccolta-dei-rifiuti-tariffa-puntuale-il-bilancio-e-positivo-risparmi-in-bolletta-825faefa",
    "ord_in_thread": 0,
    "parent_url": null,
    "author": "Il Resto del Carlino",
    "published": "2024-07-05T03:00:00.000+03:00",
    "title": "La raccolta dei rifiuti. Tariffa puntuale, il bilancio è positivo: \"Risparmi in bolletta\"",
    "text": "La raccolta dei rifiuti. Tariffa puntuale, il bilancio è positivo: \"Risparmi in bolletta\"\nBilancio positivo per il primo semestre di tariffa corrispettiva puntuale a Casalfiumanese. La novità per il servizio dei rifiuti che ha sostituito la Tari, entrato in vigore come primo paese della vallata del Santerno a inizio anno in parallelo con Imola e Castel San Pietro nel resto del circondario (Dozza e Mordano l’hanno adottata ormai da tempo, ndr), ha già portato dei benefici sul territorio.\n\"Una svolta arrivata dopo nove mesi di preparazione assieme ad Atersir ed Hera – spiega l’assessore casalese con delega all’Ambiente, Silvano Casella –. La comunità di Casalfiumanese si è approcciata a questo nuovo capitolo con una buona base rappresentata dalla quota dell’83% di raccolta differenziata materializzata con il vecchio sistema. Il vantaggio più grande? Le aperture contingentate premiano i conferimenti virtuosi che riducono la quantità di rifiuto indifferenziato e contengono i costi da pagare in bolletta\".\nE i numeri sono già premianti: \"Per molti privati si parla già di un 10% in meno rispetto alla tariffazione Tari – anticipa –. Si tratta di un dato generale calcolato tra coloro che effettuano la raccolta in modo attento, quindi con evidenti benefici anche in termini tariffari, e chi no. Tutto questo va aggiunto al bonus che Atersir riconosce già al nostro municipio come realtà virtuosa\".\nDati positivi anche per le aziende: \"Per il comparto delle attività produttive la diminuzione del rifiuto indifferenziato è significativa e la detrazione dell’Iva è un ulteriore vantaggio – sottolinea Casella –. Senza ombra di dubbio è il settore che ha ottenuto i maggiori profitti dall’adozione della tariffa corrispettiva puntuale\".\nIntanto prosegue l’interazione con Hera per affrontare le eventuali segnalazioni di criticità: \"In particolar modo di natura tecnica – svela l’amministratore –. I cittadini sono molto attenti e ogni input viene trasformato dai nostri uffici in una segnalazione formale che inoltriamo ad Hera o ad Atersir. Nulla di insormontabile, come nel caso di quella seconda tessera in dotazione all’utenza, per compensare qualche anomalia di troppo rilevata con l’uso del dispositivo virtuale, per la quale stiamo dialogando fitto con la multiutility\".\nNon solo. \"Sarà nostra cura monitorare nei prossimi mesi anche la capacità di riempimento dei contenitori per carta, plastica, indifferenziato e vetro in modo da produrre un report preciso da girare ad Hera – conclude Casella –. La tariffa corrispettiva puntuale fa bene all’ambiente e alle tasche dei cittadini. Positivi anche i nuovi cassonetti dell’indifferenziato con apertura a pedale per garantire più igiene\".\nMa non è tutto. Il municipio di piazza Cavalli, infatti, alimenta una continua campagna informativa sul tema e vigilia per contrastare, con tanto di contravvenzioni, i comportamenti dei soggetti più incivili che vanificano gli sforzi di tanti.\nSenza dimenticare l’attenzione dell’ente alla valutazione tecnica del sistema in relazione ai cittadini disabili e alla popolazione anziana. Un argomento che la sindaca Poli vorrebbe affrontare a livello di bacino territoriale per dare risposte concrete alle esigenze di tutti.\nWhatsApp\nFacebook\nX\nPrint\n© Riproduzione riservata",
    "highlightText": "",
    "highlightTitle": "",
    "highlightThreadTitle": "",
    "language": "italian",
    "sentiment": "positive",
    "categories": [
        "Economy, Business and Finance",
        "Environment"
    ],
    "webz_reporter": false,
    "external_links": [
        "https://www.facebook.com/sharer/sharer.php?u=https://www.ilrestodelcarlino.it/imola/cronaca/la-raccolta-dei-rifiuti-tariffa-puntuale-il-bilancio-e-positivo-risparmi-in-bolletta-825faefa&t=La%20raccolta%20dei%20rifiuti.%20Tariffa%20puntuale,%20il%20bilancio%20%C3%A8%20positivo:%20%22Risparmi%20in%20bolletta%22",
        "https://x.com/share?url=https://www.ilrestodelcarlino.it/imola/cronaca/la-raccolta-dei-rifiuti-tariffa-puntuale-il-bilancio-e-positivo-risparmi-in-bolletta-825faefa&text=La%20raccolta%20dei%20rifiuti.%20Tariffa%20puntuale,%20il%20bilancio%20%C3%A8%20positivo:%20%22Risparmi%20in%20bolletta%22",
        "https://web.whatsapp.com/send?text=La%20raccolta%20dei%20rifiuti.%20Tariffa%20puntuale,%20il%20bilancio%20%C3%A8%20positivo:%20%22Risparmi%20in%20bolletta%22%20https://www.ilrestodelcarlino.it/imola/cronaca/la-raccolta-dei-rifiuti-tariffa-puntuale-il-bilancio-e-positivo-risparmi-in-bolletta-825faefa",
        "https://x.com/share",
        "https://x.com/share?url=https://ilrestodelcarlino.it/imola/cronaca/la-raccolta-dei-rifiuti-tariffa-puntuale-il-bilancio-e-positivo-risparmi-in-bolletta-825faefa&text=La%20raccolta%20dei%20rifiuti.%20Tariffa%20puntuale,%20il%20bilancio%20%C3%A8%20positivo:%20%22Risparmi%20in%20bolletta%22",
        "https://facebook.com/sharer/sharer.php?u=https://ilrestodelcarlino.it/imola/cronaca/la-raccolta-dei-rifiuti-tariffa-puntuale-il-bilancio-e-positivo-risparmi-in-bolletta-825faefa&t=La%20raccolta%20dei%20rifiuti.%20Tariffa%20puntuale,%20il%20bilancio%20%C3%A8%20positivo:%20%22Risparmi%20in%20bolletta%22",
        "https://web.whatsapp.com/send",
        "https://web.whatsapp.com/send?text=La%20raccolta%20dei%20rifiuti.%20Tariffa%20puntuale,%20il%20bilancio%20%C3%A8%20positivo:%20%22Risparmi%20in%20bolletta%22%20https://ilrestodelcarlino.it/imola/cronaca/la-raccolta-dei-rifiuti-tariffa-puntuale-il-bilancio-e-positivo-risparmi-in-bolletta-825faefa",
        "https://www.facebook.com/sharer/sharer.php"
    ],
    "external_images": [],
    "entities": {
        "persons": [],
        "organizations": [],
        "locations": []
    },
    "rating": null,
    "crawled": "2024-07-05T06:58:21.765+03:00",
    "updated": "2024-07-05T06:58:21.765+03:00"
}