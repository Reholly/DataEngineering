{
    "thread": {
        "uuid": "90d72a8f74ad2a9b763904302ce63363305092f4",
        "url": "https://www.ilrestodelcarlino.it/bologna/cronaca/appennino-bike-tour-inaugura-la-segnaletica-3f43ccd1",
        "site_full": "www.ilrestodelcarlino.it",
        "site": "ilrestodelcarlino.it",
        "site_section": "https://www.ilrestodelcarlino.it:443/rss",
        "site_categories": [
            "media",
            "top_news"
        ],
        "section_title": "Tutte le notizie di  oggi - Carlino",
        "title": "’Appennino Bike Tour’ inaugura la segnaletica",
        "title_full": "’Appennino Bike Tour’ inaugura la segnaletica",
        "published": "2024-07-05T03:00:00.000+03:00",
        "replies_count": 0,
        "participants_count": 1,
        "site_type": "news",
        "country": "IT",
        "main_image": "https://www.ilrestodelcarlino.it/image-service/view/acePublic/alias/contentid/MzNhNDUwYTMtNTJkZC00/0/appennino-bike-tour-inaugura-la-segnaletica.jpeg?f=16:9&amp;w=1200&amp;h=630",
        "performance_score": 0,
        "domain_rank": 17084,
        "domain_rank_updated": "2024-07-02T13:08:10.000+03:00",
        "reach": null,
        "social": {
            "facebook": {
                "likes": 0,
                "comments": 0,
                "shares": 0
            },
            "gplus": {
                "shares": 0
            },
            "pinterest": {
                "shares": 0
            },
            "linkedin": {
                "shares": 0
            },
            "stumbledupon": {
                "shares": 0
            },
            "vk": {
                "shares": 0
            }
        }
    },
    "uuid": "90d72a8f74ad2a9b763904302ce63363305092f4",
    "url": "https://www.ilrestodelcarlino.it/bologna/cronaca/appennino-bike-tour-inaugura-la-segnaletica-3f43ccd1",
    "ord_in_thread": 0,
    "parent_url": null,
    "author": "Il Resto del Carlino",
    "published": "2024-07-05T03:00:00.000+03:00",
    "title": "’Appennino Bike Tour’ inaugura la segnaletica",
    "text": "’Appennino Bike Tour’ inaugura la segnaletica\nUn arrivo al traguardo da record. È quello messo a segno da ’Appennino Bike Tour’, l’itinerario cicloturistico nazionale attraverso gli Appennini nato a Bologna durante il G7 Ambiente del 2017 e sostenuto fin dal suo esordio da Confcommercio Ascom Bologna e Confcommercio nazionale, che ha presentato alla Camera dei Deputati la nuova segnaletica a servizio dei cicloturisti. All’evento erano presenti, insieme all’ideatore del progetto Enrico Della Torre, direttore generale Vivi Appennino, Galeazzo Bignami, vice ministro Infrastrutture e Trasporti, Giancarlo Tonelli, direttore generale Confcommercio Ascom Bologna, Giuseppe Pucci, sindaco di Gaggio Montano, Cesare Rossi, presidente Asso s.r.l., Stefano Ciafani, presidente Legambiente e Camilla Colussi, Marketing Gruppo Colussi.\nDa Altare, in provincia di Savona, ad Alia, in provincia di Palermo, sono stati 1.584 i cartelli urbani ed extraurbani di indicazione turistica installati per rendere visibile la più grande direttrice di mobilità e sviluppo sostenibile del Paese. Il simbolo della bicicletta con sfondo blu e la scritta ‘Appennino Bike Tour’ consentirà ai cicloturisti di pedalare con semplicità e godersi appieno il patrimonio di eccellenze dei nostri Appennini, dalla Liguria alla Sicilia, tra natura, storia, cultura, enogastronomia e tradizioni. Il Comune di Gaggio Montano, a testimonianza del profondo legame tra un progetto a vocazione nazionale come ‘Appennino Bike Tour’ e il territorio metropolitano bolognese, ha svolto come capofila degli enti locali attraversati dalla ciclovia la funzione di stazione appaltante per la fornitura e posa in opera della segnaletica, finanziata dal Ministero delle Infrastrutture e dei Trasporti.\n\"Si tratta di un’opera di estremo valore per i tanti piccoli comuni d’Italia, finanziata dal nostro Ministero e sostenuta negli anni - sottolinea il vice ministro Galeazzo Bignami -. Mettere a sistema 14 Regioni e 300 Comuni è stata una scommessa per tutti e sono orgoglioso che i dirigenti del nostro Ministero siano riusciti ad individuare l’iter procedurale più semplice che consentisse di realizzare un’opera così grande. Siamo convinti che i piccoli Comuni di questi territori potranno beneficiare di un importante sviluppo e per questo è fondamentale continuare in questa direzione\".\n\"Appennino Bike Tour è un progetto nato e cresciuto a Bologna e come sistema Confcommercio, sia a livello metropolitano, sia a livello nazionale, lo abbiamo sostenuto e continueremo a sostenerlo - afferma Giancarlo Tonelli, direttore generale Confcommercio Ascom Bologna -. Quello che stiamo festeggiando è un passaggio fondamentale per un itinerario cicloturistico che ha il merito di congiungere il Paese e tenere insieme al meglio economia e sostenibilità. Appennino Bike Tour ha senza dubbio le carte in regola per fare da volano di sviluppo delle aree interne e montane, generando importanti ricadute anche a beneficio delle attività economiche del terziario che operano in quei territori, fragili ma ricchi di eccellenze .\nWhatsApp\nFacebook\nX\nPrint\n© Riproduzione riservata",
    "highlightText": "",
    "highlightTitle": "",
    "highlightThreadTitle": "",
    "language": "italian",
    "sentiment": "positive",
    "categories": [
        "Lifestyle and Leisure",
        "Arts, Culture and Entertainment",
        "Environment"
    ],
    "webz_reporter": false,
    "external_links": [
        "https://x.com/share?url=https://www.ilrestodelcarlino.it/bologna/cronaca/appennino-bike-tour-inaugura-la-segnaletica-3f43ccd1&text=%E2%80%99Appennino%20Bike%20Tour%E2%80%99%20inaugura%20la%20segnaletica",
        "https://www.facebook.com/sharer/sharer.php?u=https://www.ilrestodelcarlino.it/bologna/cronaca/appennino-bike-tour-inaugura-la-segnaletica-3f43ccd1&t=%E2%80%99Appennino%20Bike%20Tour%E2%80%99%20inaugura%20la%20segnaletica",
        "https://web.whatsapp.com/send?text=%E2%80%99Appennino%20Bike%20Tour%E2%80%99%20inaugura%20la%20segnaletica%20https://www.ilrestodelcarlino.it/bologna/cronaca/appennino-bike-tour-inaugura-la-segnaletica-3f43ccd1",
        "https://x.com/share",
        "https://x.com/share?url=https://ilrestodelcarlino.it/bologna/cronaca/appennino-bike-tour-inaugura-la-segnaletica-3f43ccd1&text=%E2%80%99Appennino%20Bike%20Tour%E2%80%99%20inaugura%20la%20segnaletica",
        "https://web.whatsapp.com/send",
        "https://www.facebook.com/sharer/sharer.php",
        "https://web.whatsapp.com/send?text=%E2%80%99Appennino%20Bike%20Tour%E2%80%99%20inaugura%20la%20segnaletica%20https://ilrestodelcarlino.it/bologna/cronaca/appennino-bike-tour-inaugura-la-segnaletica-3f43ccd1",
        "https://facebook.com/sharer/sharer.php?u=https://ilrestodelcarlino.it/bologna/cronaca/appennino-bike-tour-inaugura-la-segnaletica-3f43ccd1&t=%E2%80%99Appennino%20Bike%20Tour%E2%80%99%20inaugura%20la%20segnaletica"
    ],
    "external_images": [],
    "entities": {
        "persons": [],
        "organizations": [],
        "locations": []
    },
    "rating": null,
    "crawled": "2024-07-05T07:45:56.361+03:00",
    "updated": "2024-07-05T07:45:56.361+03:00"
}